# -*- mode: mandoku-view -*-
#+TITLE: 春秋毛氏傳
#+DATE: 2015-09-23 09:40:34
#+PROPERTY: JUAN 25
<pb:KR1e0102_WYG_025-1a>¶
欽定四庫全書¶
　春秋毛氏𫝊卷二十五¶
　　　　　　　　　　翰林院檢討毛奇齡撰¶
九年¶
春宋災(公作/火)¶
　𫝊宋災樂喜為司城以為政(作救火/之政)使伯氏司里(里/宰)¶
　火所未至徹小屋塗大屋(以泥水/塗之)陳畚挶(土/轝)具綆缶¶
　(汲/器)蓄水潦積土塗巡丈城繕守備(恐因災/有變)表火道(火/起)¶
<pb:KR1e0102_WYG_025-1b>¶
　(則從其所/向以表之)使樂遄庀刑器(防有干犯/舊註誤)使皇鄖命校正¶
　出馬工正出車備甲兵庀武守(防奸宄/不測)使西鉏吾庀¶
　府守(守府/庫)令司宫巷伯儆宫(守宫/禁)祝宗用馬于四墉¶
　祀盤庚于西門之外(用馬祭四城以禳火盤/庚宋逺祖以配火神)¶
夏季孫宿如晉¶
　八年晉士匄以公朝報聘此又謝之¶
五月辛酉夫人姜氏薨(四月而/塟速)¶
　此成之嫡母襄之祖母也成十六年姜通于僑如欲¶
<pb:KR1e0102_WYG_025-2a>¶
　廢成公因遷姜于東宫至是薨焉¶
秋八月癸未塟我小君穆姜¶
冬公會晉侯宋公衛侯曹伯莒子邾子滕子薛伯杞伯¶
小邾子齊世子光伐鄭十有二月己亥同盟于戲(杜氏/曰十)¶
(二月無己亥日正義/曰此十一月之誤)¶
　諸侯伐鄭季武子與齊師宋師從晉中軍門于鄟門¶
　衛師曹人邾人從晉上軍門于師之梁(亦鄭/城門)滕人薛¶
　人從晉下軍門于北門杞人郳人從晉新軍斬行栗¶
<pb:KR1e0102_WYG_025-2b>¶
　(表道/之樹)且令諸侯修器備盛餱糧歸老幼使病者歸養¶
　虎牢以示必下鄭人恐乃行成中行獻子(荀/偃)曰姑圍¶
　之以待楚人之救也而與之戰不然無成(必如此方/有辭于鄭)¶
　(不然兩大無雄雌而徒强鄭服則/楚來救鄭而鄭復屬之矣故無成)知武子曰許之盟¶
　而還師以敝楚人吾三分四軍與諸侯之鋭以逆來¶
　者猶愈于戰夫暴骨以逞不可也君子勞心小人勞¶
　力先王之制也乃許鄭成十一月同盟于戲鄭服也¶
　至將盟鄭六卿公子騑(子/駟)公子𤼵(子/國)公子嘉(子/孔)公孫¶
<pb:KR1e0102_WYG_025-3a>¶
　輙(子/耳)公孫蠆(子/蟜)公孫舍之(子/展)及其大夫門子皆從鄭¶
　伯晉士莊子為載書曰自今日旣盟之後鄭國而不¶
　唯晉命是聽而有異志者有如此盟公子騑趨進曰¶
　天禍鄭國使介居二大國之間大國不加徳音而亂¶
　以要之(謂以兵力/强要鄭伏)使其鬼神不獲歆其禋祀其民人¶
　不獲享其土利夫婦愁苦墊隘無所底告自今日旣¶
　盟之後鄭國而不唯有禮與强可以庇民者是從而¶
　敢有異志者亦如之(徐仲山春秋日記曰晉悼爭鄭/不惟無禮亦并不强不可以庇)¶
<pb:KR1e0102_WYG_025-3b>¶
　(民故子駟載書之言痛心傷骨呼號搶擗之中復寓/諷言晉聞之而無慙色無悔心不當前謝罪引師而)¶
　(退直蟲豖之不若者左氏能記此詞而/復揚晉徳稱為三駕之師嗟乎寃哉)荀偃曰改載¶
　書公孫舍之曰昭大神而要言焉書可改也大國亦¶
　可叛也乃盟而還晉人不得志于鄭以諸侯復伐之¶
　十二月癸亥門其三門(即前所/門三門)閏月(是年無閏月閏/為門五之誤月)¶
　(為日之誤謂一門各攻五日欲以苦/鄭即前知武子所云三分四軍法也)戊寅(計癸亥至/此剛三五)¶
　(十五/日)濟于隂阪侵鄭(别/邑)次于隂口而還子孔曰晉師¶
　可擊也師老而勞且有歸志必大克之子展曰不可¶
<pb:KR1e0102_WYG_025-4a>¶
　是役有鄭成而經不書不與成也有晉復伐鄭而經¶
　又不書不與其復伐鄭也夫鄭亦何罪欲伏之而不¶
　能庇欲與人爭强而不能與戰徒役諸國之師以久¶
　勞于外而胡氏尚曰善為國者不師善師者不陣善¶
　陣者不戰知武子真明于戰陣之法夫晉固不師然¶
　列國之為師久矣晉固不陣不戰然鄭之受人陣受¶
　人戰亦已多矣然且不敢與强大戰而其門三門分¶
　四軍積一十五日而且陣且戰何其勤也夫暴骨以¶
<pb:KR1e0102_WYG_025-4b>¶
　逞在己不可而在鄭則可是尚為能明戰陣之法也¶
　乎夫子傷之故不書鄭成不書晉再伐而特于楚之¶
　伐鄭則鄭重書之以致意焉若如杜氏言經書同盟¶
　而鄭之受成在其中則成十七年柯陵之盟晉侯會¶
　諸侯伐鄭而自為盟斯時鄭未嘗受成也然而書同¶
　盟其謂之何¶
　時襄公年十二禮諸侯十二當冠晉侯問季武子且¶
　請冠具武子曰君冠必以裸享之禮行之以金石之¶
<pb:KR1e0102_WYG_025-5a>¶
　樂節之以先君之祧處之(始祖廟/為祧)今寡君在行未可¶
　具也請及兄弟之國而假備焉乃還及衛冠于衛成¶
　公之廟假鐘磬焉夫以伯主之威使宗國國君不冠¶
　于國而冠于道路其横極矣春秋重禮例而此獨不¶
　書諱國辱也¶
楚子伐鄭¶
　楚子伐鄭子駟子展曰吾盟固云惟强是從今楚師¶
　至而晉不我救則楚强矣遂及楚平會楚莊夫人卒¶
<pb:KR1e0102_WYG_025-5b>¶
　楚未能定鄭遽歸乃左𫝊襲晉䇿書文妄稱晉侯息¶
　民國乃有節故三駕而楚不能與爭夫三駕者三興¶
　師也一駕在十年師于牛首經書公會晉侯(及宋公/等十三)¶
　(國/)伐鄭是也爾時鄭有盜禍不得已服晉而楚救一¶
　至晉師欲逃即欒黶勉强爭進夾水駐師而究不敢¶
　犯楚師而逡巡引還是一駕而不敢與楚爭也二駕¶
　在十一年師于向經又書公會晉侯(及宋公等/十三國)伐鄭¶
　是也爾時鄭甫服晉而楚子囊與秦師俱至鄭復迎¶
<pb:KR1e0102_WYG_025-6a>¶
　楚與秦楚二師同出伐宋而晉不敢救是二駕而不¶
　敢與楚爭也三駕在其秋觀兵鄭東門經又書公會¶
　晉侯(及宋公等/十三國)伐鄭會于蕭魚是也爾時鄭不得已¶
　又服晉而楚約秦師救鄭惟恐晉不出直入晉地渡¶
　河與戰而晉師敗績其明年楚公子貞復伐宋戰于¶
　楊梁報伐鄭之役而晉又不敢敵是三駕而皆不敢¶
　與楚爭也夫以三駕並不敢爭楚之霸主而反曰三¶
　駕而楚不能與之爭此固晉國春秋誣妄鋪揚之詞¶
<pb:KR1e0102_WYG_025-6b>¶
　左氏無識而採入之與吾夫子之春秋全然相反而¶
　胡氏又曰三駕不能爭雖城濮之戰亦何以過又曰¶
　自此鄭不復背晉者二十四年夫鄭以厭亂之故自¶
　畫䇿以謝楚師而一意歸晉楚亦以厭兵之故又值¶
　吳患遂舍鄭不爭而聽其自便此真貪天之功以為¶
　己力者欲知春秋何不于夫子經文一再讀之¶
十年¶
春公會晉侯宋公衛侯曹伯莒子邾子滕子薛伯杞伯¶
<pb:KR1e0102_WYG_025-7a>¶
小邾子齊世子光會吳于柤¶
　柤楚地會吳者謀病楚也吳子壽夢即後稱吳子乘¶
　者其不稱子外之也與成十五年會吳于鍾離十四¶
　年會吳于向並同¶
夏五月甲午遂滅偪陽(偪穀/作傅)¶
　偪陽妘姓楚附庸國晉侯藉諸侯之師兼恃吳勢滅¶
　之所以病楚故舊史祗書滅偪陽而夫子特加遂字¶
　以誅其意以為會柤者固滅偪陽所自來也是以旣¶
<pb:KR1e0102_WYG_025-7b>¶
　滅之而必以其地予宋謂宋與楚鄭惡予宋所以辱¶
　楚鄭也宋甫受偪陽而楚子囊即與鄭子耳同出伐¶
　宋謂宋受晉地伐宋所以報晉也此夫子春秋也¶
　初晉荀偃與士匄請滅偪陽而封宋向戌為附庸荀¶
　罃曰城小而固勝之不武弗勝為笑及圍之弗勝會¶
　魯孟氏之臣秦菫父以步輦輓輜重如師偪陽人啟¶
　門諸侯之士有攻門入者偪陽設版作懸門從門上¶
　埀下以截攻門入内之人鄹人紇(即叔梁紇夫子/父也叔梁字)抉¶
<pb:KR1e0102_WYG_025-8a>¶
　之以出門者(抉舉其懸門以/出入内之人)又有狄虒彌挾大車輪¶
　作櫓楯以右手拔㦸當一隊之人(百/人)旣而城上懸布¶
　秦菫父登之及堞絶其布菫父墜則又懸之再絶再¶
　墜至墜死而蘇復上如故偪陽人謝之乃取其斷布¶
　徇師三日以示勇然而城固終不克荀偃與士匄請¶
　還師荀罃不許乃限七日克遂滅之以其地封宋向¶
　戌戌辭乃與宋公宋公享晉侯于楚丘奏桑林之樂¶
　(商先/王樂)乃以偪陽子歸獻俘于武宫旣又以偪陽妘姓¶
<pb:KR1e0102_WYG_025-8b>¶
　不滅其祀使周内史選其族嗣令守祀于晉之霍邑¶
　其曰使周内史者假天子之命一若天子復其祀周¶
　禮内史職所云内史掌爵祿廢置是也𫝊又曰師歸¶
　孟獻子以秦菫父為右菫父生秦丕兹事仲尼¶
公至自㑹¶
楚公子貞鄭公孫輙帥師伐宋¶
　楚子囊鄭子耳伐宋圍宋門于桐門衛師救宋鄭子¶
　展曰必伐衛不然是不與楚也旣得罪于晉又得罪¶
<pb:KR1e0102_WYG_025-9a>¶
　于楚不可子駟曰國病矣子展曰得罪二大國必亡¶
　病不猶愈于亡乎遂遣皇耳帥師侵衛衛人追之乃¶
　獲皇耳于犬丘旣而楚子囊鄭子耳侵我西鄙復圍¶
　蕭(宋/邑)克之夫春秋魯史也楚鄭伐宋尚書之豈有伐¶
　本國而反不書者此意服䖍能道之服䖍云其不書¶
　者以公親從晉伐鄭不能服鄭旋復為楚鄭所伐恥¶
　之故諱之也¶
晉師伐秦¶
<pb:KR1e0102_WYG_025-9b>¶
秋莒人伐我東鄙¶
　𫝊曰莒人聞諸侯之有事也故伐我東鄙¶
公會晉侯宋公衛侯曹伯莒子邾子齊世子光滕子薛¶
伯杞伯小邾子伐鄭¶
　周禮典命諸侯之適子命于天子攝其君則下其君¶
　之禮一等未命則以皮帛繼子男今齊世子光未命¶
　天子(見十九/年𫝊)則當繼子男之後觀前柤之會列小邾¶
　子下可驗也今忽跨滕薛而上之𫝊稱齊崔杼使太¶
<pb:KR1e0102_WYG_025-10a>¶
　子光先至師遂長于滕此似可據但後此亳城蕭魚¶
　二會未聞其先莒邾至師乃公然兩列其名在莒邾¶
　滕薛之上則似夫子之書法全不在此或亦告文本¶
　參錯而簡書依之故爾耶¶
冬盜殺鄭公子騑公子𤼵公孫輙(騑公穀/作斐)¶
　據𫝊鄭子駟當國與尉氏司氏堵氏侯氏子師氏五¶
　族有隙五族聚不逞之人因八年所殺公子嬰之徒¶
　以作亂時子國為司馬子耳為司空子孔為司徒盜¶
<pb:KR1e0102_WYG_025-10b>¶
　將盡殺之攻于西宫之朝殺子駟子國子耳惟子孔¶
　先知之得免盜乃刼鄭伯以如北宫子駟之子子西¶
　(公孫/夏)不能追盜子産(公孫/僑)者子國子也先戒衆官設¶
　守備謹府庫葢藏而後成列而出以車十七乗攻盜¶
　于北宫盡殺之僅有奔者特鄭當積創之餘復遭盜¶
　禍自此厭亂不能與諸侯爭矣此亦晉楚爭鄭一大¶
　節目故夫子備書焉其不稱大夫以非國討不當書¶
　爵也舊說非是¶
<pb:KR1e0102_WYG_025-11a>¶
戍鄭虎牢楚公子貞帥師救鄭(左公穀楚公子/下别作一節)¶
　諸侯之師受晉命以城虎牢於以逼晉而夫子特書¶
　曰戍鄭虎牢不書諸侯者責在魯也夫魯宗國也其¶
　可受强大之命以偪同姓諸侯國乎(經凡不書列國/者皆屬魯事)¶
　特書鄭虎牢者責不當戍也夫此誰之地而可以戍¶
　之也乎(杜預謂晉欲還鄭地故書鄭以見晉志夫戍/虎牢時何曽欲還鄭乎且夫子特書魯戍而)¶
　(並不及晉是魯/志也不通甚矣)然且承上冬文不另書月日以示乘¶
　盜禍之後急以偪之故楚之救鄭一若幸其急至者¶
<pb:KR1e0102_WYG_025-11b>¶
　葢一書而數義備焉¶
　據𫝊不止戍虎牢晉使諸侯戍虎牢而已復城鄭之¶
　梧制諸邑以迫脅之使士魴魏絳守梧制而經不書¶
　者惡其事也惟時鄭不得已又與晉平而楚子囊忽¶
　救至荀罃欲退師曰今我逃楚楚必驕驕則可與戰¶
　矣欒黶曰逃楚晉之恥也合諸侯以益恥(謂諸侯同/逃則増恥)¶
　不如死我將獨進師遂進與楚師夾潁而軍鄭子蟜¶
　曰諸侯有去志必不戰矣我服晉晉必去不服晉晉¶
<pb:KR1e0102_WYG_025-12a>¶
　亦必去晉去楚必圍我總之晉在必去何如服楚亦¶
　可以使楚去于是夜涉潁水與楚人盟欒黶欲伐鄭¶
　荀罃不可曰我實不能禦楚又不能庇鄭鄭有何罪¶
　不如留鄭一怨隙之地使楚去後我可來伐若今即¶
　伐之則楚必救之戰而不勝為諸侯笑矣夫勝可必¶
　乎不如還也于是諸侯之師還楚人亦還(三駕之/一如此)¶
公至自伐鄭¶
十有一年¶
<pb:KR1e0102_WYG_025-12b>¶
春王正月作三軍¶
　周禮大司馬職王六軍大國三軍次國二軍小國一¶
　軍𫝊所云成國不過半天子之軍言成為大國祗得¶
　半天子而為三軍是也魯本大國則自宜有三軍而¶
　至是而始作者以大國稱為元侯可作師以承天子¶
　而次國小國則祗帥貢賦以從元侯之征行此舊制¶
　也至文宣之際王室衰微政在伯主伯主自立一貢¶
　賦之法量諸國大小以責車役致大國三軍皆自貶¶
<pb:KR1e0102_WYG_025-13a>¶
　損其軍以冀免貢賦故魯在文宣間不知何時減去¶
　一軍而至是季武子連歲從征懾晉楚之强思以自¶
　振又其時車戰稍壞值毁車為行之候將征人以充¶
　步士于是取舊制三軍後祗存上下二軍者増一中¶
　軍于其間又將舊制征軍之法天子六鄉征六軍諸¶
　侯三鄉征三軍周禮萬二千五百家為鄉即萬二千¶
　五百人為軍毎一家征一人故一鄕為一軍凡三軍¶
　共三萬七千五百家皆公家自征之臨師則但以三¶
<pb:KR1e0102_WYG_025-13b>¶
　卿帥其軍而征人與征税皆不與焉至是季氏作三¶
　軍使三家分征之𫝊所謂三分公室而各有其一是¶
　也然且増軍士之數或加什伯以益一軍或加仟伯¶
　以益一軍漸將變車乘而為行列因各自毁其私家¶
　之乘盡以益之使私家之乘之人令其餘徒役如羡¶
　卒餘子之類皆入之為軍而并邑税亦盡征入已而¶
　不貢之公惟叔孫則臣其徒役子弟使皆為軍而邑¶
　税仍還公家孟氏則并徒役子弟亦但臣其半入軍¶
<pb:KR1e0102_WYG_025-14a>¶
　而半還之公𫝊所謂三子各毁其乘季氏即以其乘¶
　之人與其役邑俱入之已否則徒役邑税俱倍征之¶
　叔孫使其徒役子弟盡為之臣而邑税不征孟氏即¶
　徒役子弟亦半使為臣是也當是時惟恐伯主責大¶
　國貢賦故叔孫穆子不肯作恐不能久行也季氏使¶
　詛盟以示必行而後昭五年則仍舍中軍而不能竟¶
　行¶
　天子六軍以六卿將之大國三軍以三卿將之且毎¶
<pb:KR1e0102_WYG_025-14b>¶
　軍各有副貳則雖三軍亦用六卿如晉行三軍毎出¶
　六卿以將之至作五軍則以十卿領之是也公羊謂¶
　三軍者三卿也古者上卿下卿上士下士其説難解¶
　如謂古三卿為司徒司馬司空至行軍時則祗用司¶
　徒司空而不用司馬如緜詩乃召司徒乃召司空而¶
　不召司馬故但有上下二卿而無中卿今増一司馬¶
　官謂之増中軍則牧誓司徒司馬司空主伯亞旅立¶
　政司徒司馬司空亞旅阪尹未嘗以行軍而缺其官¶
<pb:KR1e0102_WYG_025-15a>¶
　况行軍最重司馬司馬者主兵政之官也故𫝊凡敘¶
　戰亦皆以司馬為政緜詩所云召司徒召司空者此¶
　太王遷都作室之官非行軍官也如謂司徒司空皆¶
　卿一人大夫二人惟司馬卿一人大夫亦一人今増¶
　此大夫一人謂之増中軍則周禮冢宰司徒宗伯司¶
　馬司冦皆卿一人中大夫二人未嘗于司馬有所缺¶
　也凡此皆説之周章無理者至穀梁謂天子六卿諸¶
　侯一軍則誤認晉曲沃武公以一軍興而不知其初¶
<pb:KR1e0102_WYG_025-15b>¶
　之以都邑而篡侯服本屬創事非嘗制也不然晉清¶
　原之蒐共作五軍鞌之戰始作六軍豈大國有五軍¶
　有六軍耶唐啖氏謂天子六軍大國三之一小國半¶
　大國則直杜撰立説無憑無據之語以此解經何愁¶
　聖經不晦蔑也¶
夏四月四卜郊不從乃不郊¶
　説見僖三十一年𫝊¶
鄭公孫舍之帥師侵宋¶
<pb:KR1e0102_WYG_025-16a>¶
　鄭人厭亂極矣乃合諸大夫謀曰晉楚雖並强而晉¶
　合十三國諸侯之師則楚弱于晉矣特恨楚來晉不¶
　急救我耳晉能急救則楚當避晉何道而可使晉師¶
　為我致死使楚不復來而後可終事晉也子展曰吾¶
　苟侵宋則諸侯必至吾從之盟楚師至吾又從楚盟¶
　則晉怒甚矣晉近能驟來而楚逺不能吾重賂晉師¶
　而然後謝楚則或可免斯難乎于是先使疆場之吏¶
　惡于宋致宋來侵鄭然後子展出侵宋¶
<pb:KR1e0102_WYG_025-16b>¶
公會晉侯宋公衛侯曹伯齊世子光莒子邾子滕子薛¶
伯杞伯小邾子伐鄭¶
　晉合十三國之師伐鄭宋門東門晉營西郊衛侵北¶
　鄙諸侯師于向圍其城而觀兵南門¶
秋七月己未同盟于亳城北(亳公穀/作京)¶
　鄭人乃乞盟同盟者鄭與盟也亳城鄭地¶
　其盟詞有曰若間兹命司慎司盟名山名川羣神羣¶
　祀先王先公七姓十二國之祖明神殛之俾失其民¶
<pb:KR1e0102_WYG_025-17a>¶
　隊命亡氏踣其國家其詞如此而旣而鄭即從楚不¶
　顧渝盟者葢欲因之以謝楚而非背晉也以為其謀¶
　固然也¶
公至自伐鄭¶
楚子鄭伯伐宋¶
　楚子囊以救鄭來而諸國之師已解去遂伐宋但是¶
　時楚邀秦師並來救而鄭即從之經不書秦人而反¶
　書鄭伯者深予鄭之善自謀也當是時楚已在鄭意¶
<pb:KR1e0102_WYG_025-17b>¶
　量中矣¶
公會晉侯宋公衛侯曹伯齊世子光莒子邾子滕子薛¶
伯杞伯小邾子伐鄭會于蕭魚¶
　諸侯悉師至觀兵于鄭東門鄭人行成晉趙武入盟¶
　鄭伯鄭子展出盟晉侯乃會于蕭魚三日乃赦鄭囚¶
　毁斥堠禁侵掠晉侯使叔肸告于諸侯鄭人乃賂晉¶
　侯以師悝師觸師蠲(三樂/師名)廣車軘車(皆兵/車)淳十五乘¶
　(淳耦也謂/兩十五也)甲兵備凡兵車百乘(合廣/軘車)歌鐘二肆(懸鐘/十六)¶
<pb:KR1e0102_WYG_025-18a>¶
　(為一/肆)及其鎛磬(鎛鐘鎛磬/皆倚歌者)女樂二八晉侯以樂之半¶
　賜魏絳嘉其和戎狄而正諸華為有功也夫晉楚爭¶
　鄭在絳亦偶一與師至三駕之出絳並不與乃金石¶
　之樂祗以予絳而罃偃魴匄諸君徒事勞苦而並不¶
　一及且十二國君奔命暴露連年累歲而歌鐘鎛磬¶
　曾不得比于郜鼎之取與濟田之歸同澤安在况師¶
　中之賞最貴明信鄭之賂晉本屬鄭謀而為之史者¶
　實以此張晉之功已為可笑且此與和戎從無干涉¶
<pb:KR1e0102_WYG_025-18b>¶
　雖三駕七合(國語七/合諸侯)總不如和戎之善然而鄭賂全¶
　不由此吾故曰左氏鋪揚悉本之强晉䇿書之謬文¶
　不足道也蕭魚鄭也¶
公至自會¶
　舊例書至必以後事初公以伐鄭往而旣盟于亳城¶
　則宜書公至自會乃書公至自伐鄭者不與其盟也¶
　以鄭將變盟也此以代鄭往而旣盟蕭魚則直書公¶
　至自會與其盟也以鄭有此盟而其後可不用兵也¶
<pb:KR1e0102_WYG_025-19a>¶
　雖是時秦復救鄭次年楚復報晉取鄭仍為鄭用兵¶
　而經書並不及鄭一似與鄭絶無與者葢喜鄭謀之¶
　從此定也雖然公以年少初立十年之間凡書公至¶
　者不一矣三年兩書如晉兩書至四年書如晉至五¶
　年始歸而始書至五年又書會晉又書至七年又書¶
　會晉乃不書至以是年陳侯逃歸鄭伯死于會惡其¶
　會遂不書至以示變也八年春即書如晉至夏而始¶
　書至九年又書會晉至十年始歸而始書至是年夏¶
<pb:KR1e0102_WYG_025-19b>¶
　始歸而秋又書會晉至冬盡而始書至至此年春書¶
　會晉秋書至秋即書會晉秋又書至則其奔命道路¶
　無頃刻之安為何如者然且在途加冠在晉朝正者¶
　非一年誰為為之以至于此夫子書至此亦傷之矣¶
楚人執鄭行人良霄(穀作/良宵)¶
　鄭人使良霄大宰石㚟如楚告將服于晉曰孤以社¶
　稷之故不能懷君(言將他/事也)君若能以玉帛綏晉不然¶
　則武震以攝威之(言非講好則/大為震攝)孤之願也楚人執之¶
<pb:KR1e0102_WYG_025-20a>¶
　(其後用公子囊/言仍使歸鄭)然自是楚無意爭鄭矣¶
冬秦人伐晉¶
　據𫝊秦庶長鮑庶長武帥師伐晉以救鄭直入晉地¶
　與晉士魴戰于櫟晉師敗績經不書救鄭者非鄭志¶
　也且以絶夫後此之爭鄭者也¶
十有二年¶
春王二月莒人伐我東鄙圍台(台穀/作邰)¶
　莒旣滅鄫魯侵其西界故前此曾伐我東鄙以疆鄫¶
<pb:KR1e0102_WYG_025-20b>¶
　田至前十年秋乘諸侯多事復伐我東鄙則强抗甚¶
　矣今不惟伐鄙又且圍邑其能已乎¶
季孫宿帥師救台遂入鄆(鄆公/作運)¶
　季武子乃救台遂乘勝入鄆以報見伐且取其鐘以¶
　為公盤經書遂者與之也與其能繼事也古者命將¶
　得專制閫外之事凡可以安國家利社稷者則專之¶
　可也公穀以大夫無遂事為言此是妄語而胡氏又¶
　從之則必如後世之承廟算以取進止致强敵在前¶
<pb:KR1e0102_WYG_025-21a>¶
　而不敢問可乎况以小抗大又實無道且十年之間¶
　九作同盟而三見侵我非大創何待矣若漢五行志¶
　引劉向𫝊謂季武子作三軍有侵陵用武之意故隣¶
　國不和伐我三鄙(秋邾人伐南鄙十六年齊侯/伐北鄙連此東鄙為三鄙)則莒¶
　人伐我早見之八年之間此時三軍尚未作也事外¶
　閒論全不考本末而信口妄誕皆害經之學觀者察¶
　之台魯地鄆莒地¶
夏晉侯使士魴來聘(魴公/作彭)¶
<pb:KR1e0102_WYG_025-21b>¶
秋九月吳子乘卒¶
　𫝊曰吳子壽夢卒臨于周廟(魯立文王廟以為周公/宗子所自出名出王廟)¶
　禮也凡諸侯之喪異姓臨于外(城/外)同姓于宗廟(即出/王廟)¶
　(其名宗者以/宗子所出也)同宗於祖廟(始封之君/即周公也)同族于禰廟(同/族)¶
　(自髙祖以下小/宗也禰父廟)是故魯為諸姬臨于周廟為邢凡蔣¶
　茅胙祭(皆周公支子/别封為國)臨于周公之廟¶
冬楚公子貞帥師侵宋¶
　楚子囊秦庶長無地伐宋師于楊梁以報晉之取鄭¶
<pb:KR1e0102_WYG_025-22a>¶
　也經不書報晉取鄭者以為鄭從此可不爭也¶
公如晉¶
　公如晉朝且報士魴聘也¶
　¶
　¶
　¶
　¶
　¶
<pb:KR1e0102_WYG_025-22b>¶
　¶
　¶
　¶
　¶
　¶
　¶
　¶
　春秋毛氏𫝊卷二十五¶

