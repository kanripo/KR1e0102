# -*- mode: mandoku-view -*-
#+TITLE: 春秋毛氏傳
#+DATE: 2015-09-23 09:40:34
#+PROPERTY: JUAN 28
<pb:KR1e0102_WYG_028-1a>¶
欽定四庫全書¶
　春秋毛氏𫝊卷二十八¶
　　　　　　　　　　翰林院檢討毛竒齡撰¶
二十有五年¶
春齊崔杼帥師伐我北鄙¶
　前年春孟孝伯受晉命伐齊齊報之公將告晉孟公¶
　綽曰崔子將有大志必速歸齊師果還¶
夏五月乙亥齊崔杼弑其君光¶
<pb:KR1e0102_WYG_028-1b>¶
　齊棠公(棠邑/大夫)之妻美棠公死崔杼娶之莊公通焉數¶
　如崔氏且以崔子之冠賜侍者崔子怒又以伐晉故¶
　謂晉必報齊欲弑公以説于晉至是莒子來朝齊饗¶
　于北郭公復如崔氏崔子乃弑之從公者十人皆死¶
　惟晏子立崔氏門外門啟而入枕屍股而哭三踊而¶
　出盧蒲癸奔晉王何奔莒(二子/公黨)于是以靈公之子名¶
　杵臼者(即景/公)崔杼立而相之慶封為左相與國人盟¶
　于大宫曰所不與崔慶者讀未巳晏子抄易其辭仰¶
<pb:KR1e0102_WYG_028-2a>¶
　天曰所不惟忠于君利社稷者是與有如上帝乃㰱¶
　時太史書曰崔杼弑其君崔子殺之其弟嗣書而死¶
　者二人其弟又書南史氏聞太史盡死執簡以往曰¶
　旣書矣乃還¶
公會晉侯宋公衛侯鄭伯曹伯莒子邾子滕子薛伯小¶
邾子于夷儀¶
　前年會夷儀今又會夷儀以報齊而兩會諸侯之師¶
　雖使周天子以勤王來召亦必以為數而去之矣今¶
<pb:KR1e0102_WYG_028-2b>¶
　齊人以莊公説晉使隰鉏請成慶封如師賂晉侯以¶
　宗器樂器自六正五吏三十帥三軍之大夫百官之¶
　正長師旅及處守者皆有賂而即揮諸侯以退嗟乎¶
　諸侯何罪乃至此若胡氏責伯主不能討賊此是春¶
　秋大旨但晉自興伯以來凡諸國弑逆無不受其賄¶
　而定其所立之君如文十五年之盟扈十七年之伐¶
　宋類胡氏並不責伯主而但責列國則春秋之失刑¶
　亦已久矣况中行欒趙親弑其君韓魏諸家爭相竊¶
<pb:KR1e0102_WYG_028-3a>¶
　國此固非一時一事所足責者故經于夷儀兩會不¶
　書伐齊并不書齊成若不知日召諸師之何所用者¶
　葢責其細者而大自見焉¶
六月壬子鄭公孫舍之帥師入陳¶
　初陳侯會楚子伐鄭當陳隧者刋木堙井以通楚師¶
　鄭人怨之至是子展子産帥車七百乘伐陳夜穿陳¶
　城遂入之陳侯乃免(喪/服)擁社(抱社/主)使其衆男女分别¶
　而纍之以待于朝子展子産再拜稽首返其民致其¶
<pb:KR1e0102_WYG_028-3b>¶
　地復修其官職使之安定始還¶
秋八月己巳諸侯同盟于重丘¶
　會夷儀之諸侯未還而同盟齊成故也重丘齊地¶
公至自會¶
衛侯入于夷儀¶
　前十三年衛侯衎出奔齊齊侯寄之于郲曰寄公今¶
　晉侯愍其久寄于外使衛分一邑以居之此與鄭伯¶
　突入于櫟同¶
<pb:KR1e0102_WYG_028-4a>¶
楚屈建帥師滅舒鳩¶
　舒鳩者楚屬國也吳人為楚舟師之役召舒鳩人而¶
　使之叛楚楚子使人讓之舒鳩告無有且請盟楚人¶
　欲加兵而薳子不可謂彼告不叛而又伐之是伐無¶
　罪也及薳子馮卒屈建為令尹而舒鳩人叛則怙終¶
　矣屈建乃伐之及雜城吳人救舒鳩建分左右師而¶
　使吳人居其間擊之吳師大敗遂圍舒鳩而滅之¶
冬鄭公孫夏帥師伐陳¶
<pb:KR1e0102_WYG_028-4b>¶
　鄭子産獻捷于晉雖不獻俘而獻功以尊晉也且戎¶
　服以將之尊之至也晉曰陳有何罪夫二十四年經¶
　書楚子陳侯伐鄭者以救齊也其救齊者以齊告晉¶
　之伐齊也是鄭被陳伐本為晉故晉不能救鄭又不¶
　能為鄭報楚與陳是晉可摟諸小國而小國必不敢¶
　假伯主一旅之師其蔑王法傷天理喪人心固已極¶
　矣乃小國搘梧括其私徒以為晉釋憾又不敢自恃¶
　而復歸功于晉晉反曰陳有何罪吾猶惜子産之不¶
<pb:KR1e0102_WYG_028-5a>¶
　以楚陳救齊之説抗言之也子産苐曰前年春鄭伯¶
　朝晉曾稽首宣子告以陳之恃楚凌虐敝邑請得罪¶
　于陳而稽首焉是以陳罪告也其冬楚子以陳蔡并¶
　許伐鄭門于東門陳且井堙木刋以通楚師道故鄭¶
　討罪而陳服之是陳知罪而晉不知也乃又曰何故¶
　侵小夫報伐非侵小也且陳未嘗小于鄭(正義曰陳/大于鄭而)¶
　(謂之小者言陳對晉/為小非小于鄭也)晉以為此我之小爾我小不當¶
　伐而不知陳已事楚晉亦安得而小之顔厚矣子産¶
<pb:KR1e0102_WYG_028-5b>¶
　苐曰先王制令有罪即誅何大小焉且天子一圻方¶
　千里列國一同方百里今大國多數圻矣非侵小何¶
　以至焉是時晉人不能詰而罷于是鄭子展復相鄭¶
　伯如晉拜陳之功然後遣公孫夏帥師至陳與陳人¶
　平而夫子特書之曰伐陳葢斯時不伐陳而稱伐正¶
　以為鄭非諱伐陳也故夫子又曰晉為伯鄭伐陳非¶
　文詞不為功以為鄭之伐陳非無説也晉當自思也¶
十有二月吳子遏伐楚門于巢卒¶
<pb:KR1e0102_WYG_028-6a>¶
　吳子諸樊(遏/)伐楚以報舟師之役門于巢門巢守者¶
　牛臣射之卒凡攻門曰門如門于揚門于東閭門于¶
　師之梁類公穀以巢為小邑以門為入門則於經文¶
　詞義俱不識矣¶
二十有六年¶
春王二月辛卯衛寗喜弑其君剽¶
　初衛寗殖與孫林父逐衛獻公殖將死召其子寗喜¶
　曰吾得罪于君名藏在諸侯之䇿曰孫林父寗殖出¶
<pb:KR1e0102_WYG_028-6b>¶
　其君(簡書君出/䇿書出君)若能復入則掩之矣喜許諾及獻公¶
　入夷儀使人與喜言求復國而喜又許之至是獻公¶
　使母敬姒弟子鮮謂喜曰苟反政由寗氏祭則寡人¶
　喜告蘧伯玉曰瑗不得聞君之出敢聞君入遂行從¶
　近關出時孫林父在戚其子孫嘉聘于齊孫襄居守¶
　喜與右宰穀伐孫氏孫襄死喜乃弑君剽及太子角¶
衛孫林父入于戚以叛¶
　以戚邑屬晉而叛¶
<pb:KR1e0102_WYG_028-7a>¶
衛侯衎復歸于衛¶
　復歸例稱名與衛侯鄭復歸于衛曹伯襄復歸于曹¶
　同胡氏謂責其不改過而書名夫不改過僅見于右¶
　宰穀之臆言有何實事而可作罪狀且右宰穀與喜¶
　同謀弑君本是逆賊未有以逆賊之言定爰書者胡¶
　氏不識例而又好為無理之言毎如此¶
夏晉侯使荀吳來聘¶
　晉人為孫氏故召諸侯將以討衛也夏中行穆子來¶
<pb:KR1e0102_WYG_028-7b>¶
　聘召公也¶
公會晉人鄭良霄宋人曹人于澶淵¶
　此晉會諸侯討衛也是年孫林父據戚以叛衛人侵¶
　戚東鄙晉使人戍戚而衛人殺之晉乃會諸侯于澶¶
　淵以討衛澶淵與戚皆衛地相近故兼疆戚田并取¶
　衛西鄙懿氏田六十以與孫氏爾時衛侯亦與會晉¶
　人于會中執衛寗喜及北宫遺使司馬侯監之先歸¶
　於是衛侯乃如晉而晉人執之囚于士弱氏諸侯聞¶
<pb:KR1e0102_WYG_028-8a>¶
　變齊侯鄭伯並如晉齊臣國弱使晏平仲私于叔向¶
　曰晉君宣明徳于諸侯恤其患而補其闕正違而治¶
　煩所以為盟主也今為臣執君如之何晉侯乃始歸¶
　衛侯夫衛獻固非令君然失國歸國並無足罪為伯¶
　主者自宜討孫寗二賊共正王法而乃長逆奬叛為¶
　臣執君悖亂天常莫此為甚故不書討衛不書疆戚¶
　并不書執君即寗喜之執原在會間而亦不並書而¶
　移之他時即公自會歸亦不書至一若此會之大可¶
<pb:KR1e0102_WYG_028-8b>¶
　已者若晉趙武宋向戌雖會不書名而獨書鄭良霄¶
　者曰此必良霄此時實成此會而據實書之一如十¶
　四年伐秦之書北宫括公孫蠆者而先至後至與夫¶
　卿不會公侯之説皆無與焉詳見十年會牛首十四¶
　年伐秦𫝊¶
秋宋公殺其世子痤¶
　初宋芮司徒生女而棄之名曰棄長而美平公嬖之¶
　生佐太子痤狠寺人惠牆(氏/)伊戾(名/)者為太子内師¶
<pb:KR1e0102_WYG_028-9a>¶
　而怨太子楚客聘于晉過宋太子請野享之伊戾從¶
　從則詐為牲以㰱加書而馳告公曰太子將為亂旣¶
　與楚客盟矣公使視之則信有焉問諸夫人(棄/)與向¶
　戌向戌怨其狠皆曰然公乃囚太子太子曰惟佐能¶
　免我使召佐向戌故留佐與語不至太子縊後公察¶
　無罪乃烹伊戾此與晉侯殺其世子申生天王殺其¶
　弟佞夫例同¶
晉人執衛寗喜¶
<pb:KR1e0102_WYG_028-9b>¶
　前會澶淵時執之而書于此此文例也¶
八月壬午許男寗卒于楚¶
　許靈公如楚請伐鄭曰師不興孤不歸矣八月卒于¶
　楚(許之怨鄭見十/六年伐許𫝊)¶
冬楚子蔡侯陳侯伐鄭¶
　時宋向戌欲平晉與楚楚子曰不伐鄭何以求諸侯¶
　葢為許靈公請伐故也子産曰晉楚將平諸侯將和¶
　不如使逞志而歸乃易成也因不禦冦楚遂入南里¶
<pb:KR1e0102_WYG_028-10a>¶
　墮其城門于師之梁獲九人涉汜而歸而後塟許靈¶
　公¶
塟許靈公¶
二十有七年¶
春齊侯使慶封來聘(通嗣/君也)¶
夏叔孫豹會晉趙武楚屈建蔡公孫歸生衛石惡陳孔¶
奐鄭良霄許人曹人于宋(奐公/作瑗)¶
　宋向戌善于晉趙武又善于楚屈建欲弭諸侯之兵¶
<pb:KR1e0102_WYG_028-10b>¶
　以為名葢亦甚苦于奔命之無窮期也如晉告趙孟¶
　孟疑之韓宣子曰兵民之殘也財用之蠧小國之大¶
　菑也將或弭之雖不利于我亦將許之苟弗許則楚¶
　將許之矣夫楚許之以召諸侯而我尚得為盟主乎¶
　哉許之如楚楚亦許之如齊齊難之陳文子曰晉楚¶
　許之我焉得已且人曰弭兵而我弗許則我好兵矣¶
　好兵焉用許之告于秦秦亦許之因遍告諸國而為¶
　會于宋經不書向戌而書會宋以向戌即宋也宋主¶
<pb:KR1e0102_WYG_028-11a>¶
　會者也五月甲辰晉趙武至丙午鄭良霄至六月戊¶
　申叔孫豹齊慶封陳須無衛石惡至甲寅晉荀盈至¶
　丙辰邾悼公至壬戌楚公子黑肱至時楚屈建先至¶
　陳使黑肱成言于晉丁卯宋向戌如陳就屈建成言¶
　于楚戊辰滕成公至屈建謂向戌請晉楚之從交相¶
　見也謂從晉楚之小國使更相朝見而從晉者朝楚¶
　從楚者朝晉然而齊秦如何庚午趙孟曰晉楚齊秦¶
　匹也晉不能使齊朝楚猶楚不能使秦朝晉也楚能¶
<pb:KR1e0102_WYG_028-11b>¶
　得于秦則晉將固請于齊至壬申以告楚王楚王曰¶
　釋齊秦不會而苐令他國相見經不書齊秦以是也¶
　秋七月戊寅向戌至夜令趙孟及公子黑肱齊其盟¶
　辭庚辰陳孔奐蔡公孫歸生至曹許之大夫皆至以¶
　藩為軍(不用壁壘/而用籬落)旣而齊人請邾宋人請滕謂請二¶
　國為屬國可助貢賦然而屬國不與會故邾滕之君¶
　親身至會而經又不書以是也當是時會者凡一十¶
　四國而祗書九國其不書宋主盟也不書齊秦以不¶
<pb:KR1e0102_WYG_028-12a>¶
　與會也邾滕不書者屬國也若其先書晉後書楚此¶
　是恒例而説者謂楚先㰱而先書晉者為信晉夫此¶
　時未盟亦安知㰱之先楚而妄為是言(舊説書國名/則其國人必)¶
　(與盟然僖十九年盟齊無齊人二十七年盟宋/無宋人此以特與向戌故特書之非地主例)¶
衛殺其大夫寗喜¶
　衞寗喜專公患之公孫免餘請殺之遂攻寗氏殺寗¶
　喜及右宰穀尸于朝雖殺之不正其罪然喜賊也此¶
　與晉殺其大夫里克衞殺其大夫元咺例同¶
<pb:KR1e0102_WYG_028-12b>¶
衞侯之弟鱄出奔晉(鱄穀/作專)¶
　鱄衞侯母弟子鮮也獻公復國時公母敬姒與弟子¶
　鮮要喜有成言今殺喜子鱄怨公負約遂奔晉此賊¶
　黨假信夫子書以垂戒者而胡氏襲榖梁説謂義合¶
　春秋嗟乎春秋乃至此¶
秋七月辛巳豹及諸侯之大夫盟于宋¶
　是時盟于宋西門之外楚人衷甲將㰱晉楚爭先叔¶
　向勸趙孟無爭乃先楚時季武子假公命使叔孫視¶
<pb:KR1e0102_WYG_028-13a>¶
　邾滕恐兩事晉楚則貢賦重也叔孫不從曰邾滕私¶
　也(屬國/為私)我列國也何故視之乃盟夫季氏以作三軍¶
　分公室之故恐賦重累已使叔孫從之將此盟亦不¶
　得與矣夫堂堂宗國甘為人私此必不可之事况本¶
　非公命而左氏無識謂豹以違命而去其氏夫史文¶
　去氏並無貶例見隱八年無駭卒𫝊(徐仲山日記謂/漢後親則去氏)¶
　(如同姓不書氏類尊則去氏如/三公宰執大將軍等不書氏類)¶
冬十有二月乙亥朔日有食之¶
<pb:KR1e0102_WYG_028-13b>¶
　杜氏謂以長歴推之則乙亥為十一月朔非十二月¶
　朔已差一月若左氏謂乙亥朔其辰在申則全差三¶
　月葢月建十二辰與每歲十二月各有定配故十二¶
　月必建亥以日當昏時斗柄所指在亥故也今斗柄¶
　指辰則應是九月必歴酉與戌而後至亥是中間隔¶
　二月差三個月矣故明年春無冰正以春正在酉月¶
　不當有冰也正義謂正月無冰必是時于建辰之後¶
　連閏兩月而後十二月在亥正月仍在子故子月無¶
<pb:KR1e0102_WYG_028-14a>¶
　冰以見災異則連閏之說並不見經𫝊且春秋記事¶
　逐月附見豈有連閏兩月而冬後所記無一事者魯¶
　史不知此正月非子月故以無冰為災而不知此尚¶
　是酉月其無冰者是順時非違時也若長歴與春秋¶
　亦往多不合且經但書春亦不知是何月不可考¶
二十有八年¶
春無冰¶
夏衞石惡出奔晉¶
<pb:KR1e0102_WYG_028-14b>¶
　衞人討寗氏之黨故也時立其從子圓守石氏祀¶
邾子來朝¶
秋八月雩¶
仲孫羯如晉¶
　告晉以將朝楚也當盟宋時晉荀盈如楚涖盟楚薳¶
　罷如晉涖盟其明年齊侯陳侯蔡侯北燕伯杞伯胡¶
　子沈子白狄朝于晉爾時崔慶沮齊侯勿朝而陳文¶
　子勸之行則必魯衞宋鄭亦己朝晉特未朝楚也鄭¶
<pb:KR1e0102_WYG_028-15a>¶
　伯使游吉朝楚楚子以伯不親至責不受至是仲孫¶
　羯鄭游吉俱以朝楚告晉向使世無伯主則大小與¶
　國修睦講信何至好即朝貢怒則侵伐至于如此此¶
　實晉伯所定之例相嬗不改者幸而更伯之局至是¶
　俱衰然餘烈猶在故夫子于諸國朝貢並不一書而¶
　獨書公之如楚志國辱焉葢春秋至此一變矣¶
冬齊慶封來奔¶
　齊崔杼生成及彊而後娶棠姜生明棠姜攜棠公之¶
<pb:KR1e0102_WYG_028-15b>¶
　孤棠無咎來與弟東郭偃同相崔氏崔成以疾廢而¶
　立明成請老于崔偃與無咎請勿予崔邑成彊怒謀¶
　諸慶封而殺偃無咎于崔氏之朝崔子奔而見慶封¶
　封曰崔慶一也何敢然請為子討之使盧蒲嫳帥甲¶
　以攻崔氏盧蒲嫳者莊公黨也盡殺成與彊滅崔氏¶
　而俘其家棠姜縊嫳復命崔子且御崔子歸則無歸¶
　矣于是崔子亦縊而招莊公之黨之亡在外者盧蒲¶
　癸與王何歸焉慶封之子慶舍嬖癸何使執寢戈而¶
<pb:KR1e0102_WYG_028-16a>¶
　先後之癸何雖為慶氏暱而旣滅崔氏乃日伺慶氏¶
　之間通公孫子雅子尾及陳鮑之怨慶封者乘封田¶
　于萊慶舍涖事于太公之廟慮蒲癸刺舍王何擊之¶
　解其左肩慶封歸伐内宫弗克反陳于嶽(里/名)遂來奔¶
　已而奔吳吳子予之朱方聚其族焉而居之¶
十有一月公如楚¶
　為宋之盟故公及宋公陳侯鄭伯許男如楚¶
十有二月甲寅天王崩(周靈/王也)¶
<pb:KR1e0102_WYG_028-16b>¶
乙未楚子昭卒(康王/也)¶
　公如楚及漢而聞楚子卒公欲反叔孫昭伯曰我為¶
　楚國來非為楚王來也子服惠伯曰君子慮逺小人¶
　慮近吾饑寒之不恤而遑恤後不如歸也叔孫穆子¶
　曰子服子未慮遠也公遂行宋向戌曰吾為楚王來¶
　非為楚國來也吾饑寒之不恤而遑恤後吾俟其立¶
　君而更為之備宋公遂還¶
二十有九年¶
<pb:KR1e0102_WYG_028-17a>¶
春王正月公在楚¶
　正月在楚左氏曰釋不朝正于廟也予曰諱國惡也¶
　前此成十年公如晉至十一年春而公尚在晉若襄¶
　則四年如晉五年在晉十二年如晉十三年又在晉¶
　然經皆不書而獨書此者諸侯無相送塟之禮公與¶
　陳侯鄭伯許男皆送康王之塟于楚西門外其諸大¶
　夫皆送至于墓則無禮極矣宋向戌倡宋之盟及朝¶
　楚涖盟而聞喪而返曾穆叔從公而見不及此然且¶
<pb:KR1e0102_WYG_028-17b>¶
　天王之喪相距無幾日而諸侯絶無問者堂堂宗國¶
　乃相率朝楚而為之執紼天王安在此春秋所最惡¶
　而不忍言者故成公朝晉亦送晉塟亦朝正在晉而¶
　經但書如晉至自晉並不書在晉而此則特書所在¶
　以重别之雖諱惡實著惡焉¶
夏五月公至自楚¶
庚午衞侯衎卒¶
閽弑吳子餘祭¶
<pb:KR1e0102_WYG_028-18a>¶
　吳人伐越獲俘焉以為閽使守舟吳子餘祭觀舟閽¶
　殺之¶
仲孫羯會晉荀盈齊髙止宋華定衞世叔儀鄭公孫段¶
曹人莒人滕人薛人小邾人城杞(儀公作齊莒人/下公穀有邾人)¶
　晉平公杞出也因合諸侯之大夫以城杞衞太叔儀¶
　曰甚哉其城杞也鄭子太叔曰何哉棄諸姬而夏肄¶
　是屏(杞夏之後肄者/餘也屏藩也)夫前十三年王城以穀洛鬭毁¶
　天下諸侯無城者即周平王以外家戍申然亦苐役¶
<pb:KR1e0102_WYG_028-18b>¶
　畿内民未聞合十一國諸侯而為之戍也子太叔不¶
　知大體但以同姓異姓分厚薄而胡氏遂以父族母¶
　族差等為言夫分同異姓則宋莒邾薛宜城矣若先¶
　父族則魯城西郛禮亦無能合十一國而共城之者¶
　解經貴能通豈可解春秋而難通如此¶
晉侯使士鞅來聘(拜城/杞也)¶
把子來盟¶
　把以公爵而自入春秋以來或降書侯或降書伯或¶
<pb:KR1e0102_WYG_028-19a>¶
　降書子此皆有時王陟黜之者今自僖二十三年後¶
　間稱子伯則以旣經黜降即間從降稱無義例也説¶
　見前滕子來朝及把子卒𫝊¶
吳子使札來聘¶
　札者吳子之弟季札也其但稱札而不加氏史略文¶
　也苐吳子不知為何人按經文吳子被弑與季子來¶
　聘同在六月吳子弑前書五月季子聘後書七月則¶
　聘與被弑皆不得出六月矣然而吳子六月死即六¶
<pb:KR1e0102_WYG_028-19b>¶
　月焉能有吳子使人而或謂不然吳子使在前而死¶
　在六月猶之季子之受使在前而至在六月死與使¶
　不同時而死與使至同時此有何礙然而吳赴至魯¶
　吳使又至魯在魯必將以所赴告使臣而為使臣者¶
　致命之後亦必將哭辟為位行在使聞喪之禮而以¶
　知禮如季子反流連贈答至請觀周樂而不能已原¶
　不可解乃左氏又不能解經妄曰其出聘也通嗣君¶
　也謂新君即位通好問也考禮凡命使必舊君旣塟¶
<pb:KR1e0102_WYG_028-20a>¶
　而後新君可出命未有一月之間舊君未塟而嗣君¶
　可在殯而通聘使者于是杜氏諸儒謂此嗣君非餘¶
　祭之子即是餘祭以諸樊死後未通上國故藉此通¶
　之則考諸樊為巢牛臣所殺在十五年越今四年而¶
　後通新君于禮未合且新君即餘祭也新君已故而¶
　通新君之使者于故後方至則將通故君乎通新君¶
　乎夫即此餘祭一人而一月之間旣告其死又告其¶
　為新君大為不倫故孔氏諸儒又以為閽弑餘祭之¶
<pb:KR1e0102_WYG_028-20b>¶
　告必非六月其在通使之時魯與季子俱不知吳子¶
　之死及季子去後而始來告因遂記于此則又不然¶
　例凡死先而告後俱有年月如桓五年陳侯鮑卒一¶
　書甲戌一書己丑周惠王崩在僖七年閏月而告在¶
　八年十二月類此並無年月吾知其所告何時死又¶
　何時而妄自立説此皆史之無可解而當闕疑者¶
　史記世家謂餘祭立十七年而後卒其卒時在楚靈¶
　王伐吳殺齊慶封于朱方之後為昭之十一年則距¶
<pb:KR1e0102_WYG_028-21a>¶
　此季札來聘十三年矣此可釋聘赴並行之疑然春¶
　秋年月豈有不信經而反信史者且靈王伐吳非餘¶
　祭之世此必因餘祭未弑時先以朱方居慶封而誤¶
　以伐朱方殺慶封之事當之此等前後在漢人自多¶
　未辨耳¶
　若胡氏謂書名去氏為貶其讓國按𫝊吳子諸樊旣¶
　除喪將立季札季札辭之諸樊固强之至札棄其室¶
　而耕而後舍之此又何罪夷齊泰伯未聞付吏議也¶
<pb:KR1e0102_WYG_028-21b>¶
　况書法去氏並無義例此與隱七年齊侯使弟年來¶
　聘文十二年秦伯使術來聘例同¶
秋七月塟衞獻公¶
齊髙止出奔北燕¶
　髙止髙厚之子好事而專故放之奔者放也范寗曰¶
　南燕姞姓在鄭衞之間北燕姬姓在晉北¶
冬仲孫羯如晉(報士鞅/聘也)¶
三十年¶
<pb:KR1e0102_WYG_028-22a>¶
春王正月楚子使薳罷來聘(罷公作頗/通嗣君也)¶
夏四月蔡世子般弑其君固¶
　蔡景侯為太子般娶于楚通焉太子弑之¶
五月甲午宋災宋伯姬卒(公穀伯姬/上無宋字)¶
　或叫于宋太廟曰譆譆出出鳥鳴于亳社亦如曰譆¶
　譆者宋災伯姬待傅姆不至卒于火夫伯姬為共公¶
　夫人在位十四年而共公卒其子平公立亦且三十¶
　有三年矣以國母而御婦妻何所不得而必待傅姆¶
<pb:KR1e0102_WYG_028-22b>¶
　而行左氏謂其女而不婦非無禮也¶
天王殺其弟佞夫(公作/年夫)¶
　周靈王崩景王立王子瑕儋括以謀立景王弟王子¶
　佞夫為名而自為亂圍蒍邑而逐其大夫佞夫不知¶
　也周大夫尹言多等殺佞夫王子瑕奔晉¶
王子瑕奔晉¶
秋七月叔弓如宋塟宋共姬(公穀共姬/上無宋字)¶
　共姬從夫諡也公羊以為賢而諡之則不知共姬為¶
<pb:KR1e0102_WYG_028-23a>¶
　共公之姬又不知婦人無諡共者謬又謬矣叔弓叔¶
　老子¶
鄭良霄出奔許自許入于鄭鄭人殺良霄¶
　良霄汰虐𥊏酒諸大夫惡之公孫黑怨其使已如楚¶
　乘其醉以駟氏之甲攻之良霄奔許旣而還襲鄭駟¶
　帶乃帥國人攻殺良霄于羊肆經不書黑與駟帶而¶
　但書鄭人以國人與殺也其不書大夫以其自外入¶
　也此與晉欒盈出奔楚復入于晉晉人殺欒盈例同¶
<pb:KR1e0102_WYG_028-23b>¶
冬十月塟蔡景公¶
晉人齊人宋人衞人鄭人曹人莒人邾人滕人薛人把¶
人小邾人會于澶淵宋災故¶
　以宋災而會十二國大夫豈盟書所稱恤災者此災¶
　也乎嗟乎晉霸遺習動輙召會其無禮乃至此¶
三十有一年¶
春王正月¶
夏六月辛巳公薨于楚宫(楚宫别/宫名)¶
<pb:KR1e0102_WYG_028-24a>¶
秋九月癸巳子野卒¶
　據𫝊立胡女敬歸(歸姓而/敬諡)之子子野而卒乃立敬歸¶
　之娣齊歸(齊/諡)之子公子裯穆叔不欲曰太子死有母¶
　弟則立之無則立長年鈞擇賢義鈞則卜古之道也¶
　且是子也居喪不哀而有嘉容季武子不聽卒立之¶
　是為昭公¶
己亥仲孫羯卒¶
冬十月滕子來會塟(諸侯㑹/𦵏非禮)¶
<pb:KR1e0102_WYG_028-24b>¶
癸酉塟我君襄公¶
十有一月莒人弑其君密州¶
　據𫝊莒犂比公虐國人患之其子去疾與展輿爭立¶
　展輿因國人以攻莒子弑之乃立展輿而去疾奔齊¶
　經不書展輿弑君而書國人以國人為亂而展輿因¶
　之則簡書但書國人以俟䇿書之檢覈此如子晳駟¶
　帶殺良霄而經書鄭人例同胡氏不解經義遂襲唐¶
　趙匡説謂傳文展輿因國人以攻莒子弑之以字是¶
<pb:KR1e0102_WYG_028-25a>¶
　之字之誤展輿因國人之攻弑而得立非謂以國人¶
　弑也不知古文因字皆作依字解論語因不失其親¶
　𫝊稱欒盈因魏獻子以入絳又魏舒為欒懷子所私¶
　故因之是因原有依主之義主國人以攻莒子豈是¶
　之字𫝊文可改而不知字義有不可通如之何¶
　¶
　¶
　¶
<pb:KR1e0102_WYG_028-25b>¶
　¶
　¶
　¶
　¶
　¶
　¶
　¶
　春秋毛氏𫝊卷二十八¶

